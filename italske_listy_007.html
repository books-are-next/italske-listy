<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Benátky">
    <meta name="apple-mobile-web-app-capable" content="yes">
    <title>Benátky</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./italske_listy_006.html">
    <link rel="next" href="./italske_listy_008.html">
    <meta name="nb-order" content="3">
    <link rel="self" href="italske_listy_007.html">
    <meta name="nb-identifier" content="capek-italske-listy-85ce433">
    <meta name="nb-role" content="chapter">
  </head>
  <body data-nb-words="1159" data-nb-chars="7074" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="italske_listy_005.html">Předmluva</a></li>
        <li><a href="italske_listy_006.html">Úvodem</a></li>
        <li><a href="italske_listy_007.html">Benátky</a>
          <ol class="headings-toc">
            <li><a href="italske_listy_007.html#i">I.</a></li>
            <li><a href="italske_listy_007.html#ii">II.</a></li>
          </ol>
        </li>
        <li><a href="italske_listy_008.html">Padova,
            Ferrara</a></li>
        <li><a href="italske_listy_009.html">Ravenna,
            San Marino</a></li>
        <li><a href="italske_listy_010.html">Florencie</a></li>
        <li><a href="italske_listy_011.html">Siena,
            Orvieto</a></li>
        <li><a href="italske_listy_012.html">Řím</a></li>
        <li><a href="italske_listy_013.html">Lid
            neapolský</a>
          <ol class="headings-toc">
            <li><a href="italske_listy_013.html#i">I.</a></li>
            <li><a href="italske_listy_013.html#ii">II.</a></li>
          </ol>
        </li>
        <li><a href="italske_listy_014.html">Palermo</a></li>
        <li><a href="italske_listy_015.html">Od
            Palerma po Taorminu</a></li>
        <li><a href="italske_listy_016.html">V Boží dlani</a></li>
        <li><a href="italske_listy_017.html">Podzemní
            města</a></li>
        <li><a href="italske_listy_018.html">Antika</a></li>
        <li><a href="italske_listy_019.html">Z Říma</a></li>
        <li><a href="italske_listy_020.html">Sladká
            Umbrie</a></li>
        <li><a href="italske_listy_021.html">Toskána</a></li>
        <li><a href="italske_listy_022.html">Janov
            a Milán</a></li>
        <li><a href="italske_listy_023.html">Moře</a></li>
        <li><a href="italske_listy_024.html">Verona</a></li>
        <li><a href="italske_listy_025.html">Kostely</a></li>
        <li><a href="italske_listy_026.html">Bolzano</a></li>
        <li><a href="italske_listy_027.html">Paralipomena[24]</a></li>
        <li><a href="italske_listy_028.html">Ediční poznámka</a></li>
        <li><a href="italske_listy_029.html">Život
            a doba spisovatele
            Karla Čapka v datech</a></li>
        <li><a href="italske_listy_030.html">První vydání knih Karla Čapka</a></li>
        <li><a href="italske_listy_031.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./italske_listy_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Benátky</span></h1>
        <h2 id="i" class="chunk" data-nb-ref-number="2" data-nb-words="1" data-nb-chars="2"><span class="idea" data-nb-ref-number="2" id="idea2" data-nb-words="1" data-nb-chars="2">I.</span></h2>
        <p class="chunk" data-nb-ref-number="3" data-nb-words="60" data-nb-chars="324"><span class="idea" data-nb-ref-number="3" id="idea3" data-nb-words="60" data-nb-chars="324">Bude-li to, co&nbsp;následuje, trochu zmatené a&nbsp;nepřehledné, nemohu za&nbsp;to; neboť sám nemám nijak spořádáno to, co&nbsp;jsem viděl. Je&nbsp;toho trochu mnoho; do&nbsp;pořádku to&nbsp;dám až&nbsp;dodatečně, a&nbsp;to&nbsp;tím, že&nbsp;vše zase zapomenu; ale nyní to&nbsp;mohu jakžtakž srovnat jen do&nbsp;dvou přihrádek, pod dvojí úhrnný titul: co&nbsp;se&nbsp;mi&nbsp;líbilo a&nbsp;co&nbsp;se&nbsp;mi&nbsp;nelíbilo.</span></p>
        <p class="chunk" data-nb-ref-number="4" data-nb-words="228" data-nb-chars="1390"><span class="idea" data-nb-ref-number="4" id="idea4" data-nb-words="228" data-nb-chars="1390">I. <em>Co se&nbsp;mi&nbsp;nelíbilo?</em> 1. Především Československo, protože jeho pohraniční ouřadové mi&nbsp;sebrali akreditiv na&nbsp;italskou banku a&nbsp;dali mně vlídně na&nbsp;vůli, abych se&nbsp;buď vrátil domů, nebo jel do&nbsp;Itálie bez peněz. Jsem tvrdohlavý člověk; jel jsem nazdařbůh bez akreditivu dál, klna republice, starému Rakousku a&nbsp;tomu oholenému pánovi na&nbsp;hranicích. 2. Dále nelíbila se&nbsp;mi&nbsp;Vídeň, neboť platit dejme tomu za&nbsp;večeři třicet tisíc je&nbsp;matematicky hloupý pocit; ostatně je&nbsp;to&nbsp;mrtvé město a&nbsp;lid jaksi stísněný. 3. Strašná spousta turistů tady v&nbsp;Benátkách. Němci nosí většinou ruksaky nebo lodenové šaty, Angličané fotografické aparáty, Američané se&nbsp;poznají podle ramen a&nbsp;Češi podle toho, že&nbsp;vypadají skoro jako Němci a&nbsp;mluví nápadně hlasitě, snad proto, že&nbsp;je&nbsp;u&nbsp;nás řidší vzduch. 4. San Marco. To&nbsp;není architektura, to&nbsp;je&nbsp;orchestrion; člověk hledá skulinu, kudy by&nbsp;tam hodil šesták, aby celá mašina spustila „Ó Venezia“. Skulinu jsem nenašel, následkem čehož orchestrion nehrál. 5. Novomanželé vůbec bez udání důvodů. 6. Benátčanky, poněvadž to&nbsp;jsou Rusky. Jedna, černá jak ďábel, s&nbsp;ouhoříma očima, v&nbsp;tradičním šátku s&nbsp;třepením na&nbsp;loket dlouhým a&nbsp;hřebenem v&nbsp;drdolu, nejčistší benátský typ, na&nbsp;který jsem se&nbsp;zrovna omámil, povídala svému kavalírovi: „Da, da, jasnyj mój,“ a&nbsp;já&nbsp;byl zas o&nbsp;iluzi chudší. – Mohl bych vypočítat nejmíň tucet věcí, které se&nbsp;mi&nbsp;nelíbily, ale spěchám již – okřídlen radostí – k&nbsp;tomu,</span></p>
        <p class="chunk" data-nb-ref-number="5" data-nb-words="387" data-nb-chars="2337"><span class="idea" data-nb-ref-number="5" id="idea5" data-nb-words="387" data-nb-chars="2337">II. <em>co se&nbsp;mi&nbsp;líbilo</em>. 1. Nejprve a&nbsp;snad nejvíc spací vůz, krásná mašina na&nbsp;spaní, plná takových pěkných mosazných pák, tlačítek, knoflíků, vypínačů, klik a&nbsp;všelikých aparátů. Když na&nbsp;to&nbsp;zmáčknete nebo za&nbsp;to&nbsp;zatáhnete, hned se&nbsp;udělá nějaký spací komfort, vynález nebo vymoženost. Celou noc jsem se&nbsp;bavil tím, že&nbsp;jsem na&nbsp;všecko kolem tlačil nebo za&nbsp;to&nbsp;tahal; někdy, například u&nbsp;takových jakýchsi věšáků, bezvýsledně, patrně následkem své neobratnosti. Snad se&nbsp;tím dají dělat rajské sny či&nbsp;co. 2. Italští žandarmové hned od&nbsp;hranic. Chodí vždycky po&nbsp;dvou, mají na&nbsp;šosech vyšitou hořící pumu a&nbsp;na&nbsp;hlavách takové lodi, jako dřív nosívali gymnaziální profesoři, jenže posazené napříč. Jsou nadmíru sympatičtí a&nbsp;směšní a&nbsp;pořád mi&nbsp;– nevím proč – připomínají bratry Čapky. 3. Benátské uličky, kde nejsou zrovna kanály nebo paláce. Jsou tak spletité, že&nbsp;doposud nejsou všechny prozkoumány; do&nbsp;některých snad dosud nevkročila lidská noha. Ty&nbsp;lepší jsou široké celý metr a&nbsp;tak dlouhé, že&nbsp;se&nbsp;do&nbsp;nich vejde kočka i&nbsp;s&nbsp;ocasem. Je&nbsp;to&nbsp;labyrint, ve&nbsp;kterém bloudí dokonce i&nbsp;minulost a&nbsp;nemůže nikudy ven. Já, který se&nbsp;chlubím, že&nbsp;mám instinkt pro směr, jsem včera chodil dvě hodiny dokolečka. Šel jsem z&nbsp;náměstí sv. Marka na&nbsp;Rialto, což je&nbsp;dobrých deset minut; po&nbsp;dvou hodinách jsem se&nbsp;konečně dostal na&nbsp;náměstí sv. Marka. Tedy benátské ulice mi&nbsp;rozhodně připomínají Orient, patrně proto, že&nbsp;jsem nikdy v&nbsp;Orientě nebyl, anebo středověk, asi z&nbsp;téhož důvodu. Ale na&nbsp;Carpacciových obrazech vypadají Benátky nachlup stejně jako dnes, jenomže bez turistů. 4. Náramně příjemné je, že&nbsp;tu&nbsp;není ani jedno auto, ani jeden bicykl, ani jedna drožka nebo vůz nebo líhák, ale zato 5. velmi mnoho koček, víc než holubů sv. Marka, koček ohromných, tajemných a&nbsp;světlookých, jež se&nbsp;z&nbsp;chodeb ironicky dívají na&nbsp;turisty a&nbsp;v&nbsp;noci houkají podivuhodnými alty. 6. Pěkní jsou italští královští námořníci, takoví malí modří kluci, a&nbsp;pěkné jsou válečné lodi, a&nbsp;vůbec lodi: plachetní, parníky, bárky s&nbsp;šafránovými plachtami, šedivé torpédovky s&nbsp;krásnými kanony, zavalité transportní lodi; každá loď je&nbsp;krásná a&nbsp;zaslouží ženské jméno. Proto snad jsem jako chlapec chtěl být námořníkem, a&nbsp;ještě dnes na&nbsp;Lidu jsem sledoval mizející bílou plachtu, která to&nbsp;brala někam na&nbsp;východ, a&nbsp;ty&nbsp;bílé plachty mne lákaly daleko a&nbsp;nekonečně víc než tenhle bílý papír, na&nbsp;němž beztoho neobjevím novou zemi.</span></p>
        <h2 id="ii" class="chunk" data-nb-ref-number="6" data-nb-words="1" data-nb-chars="3"><span class="idea" data-nb-ref-number="6" id="idea6" data-nb-words="1" data-nb-chars="3">II.</span></h2>
        <p class="chunk" data-nb-ref-number="7" data-nb-words="94" data-nb-chars="569"><span class="idea" data-nb-ref-number="7" id="idea7" data-nb-words="94" data-nb-chars="569">Nechtěl bych mnoho psát o&nbsp;Benátkách; myslím, že&nbsp;je&nbsp;každý zná. Jsou skutečně až&nbsp;rušivě podobné všelikým „souvenirs de&nbsp;Venice“; když jsem poprvé stanul na&nbsp;náměstí sv. Marka, byl jsem úplně zmaten a&nbsp;velmi dlouho jsem se&nbsp;nemohl zbavit tísnivého dojmu, že&nbsp;to&nbsp;není skutečné, že&nbsp;to&nbsp;je&nbsp;takový lunapark, kde se&nbsp;má&nbsp;pořádat benátská noc. Čekal jsem jenom, že&nbsp;začnou vrkat kytary a&nbsp;gondoliér bude zpívat aspoň jako pan Schütz<a href="./resources/undefined">[1]</a>. Naštěstí gondoliér tajemně mlčel a&nbsp;nakonec mne nekřesťansky obral, mávaje mi&nbsp;před očima jakýmsi tarifem. Nuže, tento muž byl nesporně pravý a&nbsp;nelíčený.</span></p>
        <p class="chunk" data-nb-ref-number="8" data-nb-words="175" data-nb-chars="1172"><span class="idea" data-nb-ref-number="8" id="idea8" data-nb-words="175" data-nb-chars="1172">Zato Canal Grande vás asi zklame. Někteří bájí o&nbsp;skvělosti jeho paláců a&nbsp;jiní o&nbsp;melancholii jejich umírání; já&nbsp;tu&nbsp;našel hlavně jakousi dosti špatnou gotiku, která benátským nobilům přinesla jen to&nbsp;proslulé „kamenné krajkoví“, jímž oblékali své fasády jako nějakou náprsenkou. Bohužel schází mi&nbsp;smysl pro tuto architektonickou pozamentérii<a href="./resources/undefined">[2]</a> a&nbsp;pro celé to&nbsp;kupecké vetešnictví starých Benátek. Sem se&nbsp;pořád něco vozilo: řecké sloupy, orientální skořice, perské koberce, byzantské vlivy, brokát, gotika, renesance; vše bylo dobré pro ty&nbsp;kupce, jen když to&nbsp;bylo hodně parádní. A&nbsp;jen se&nbsp;tedy podívejte na&nbsp;benátskou renesanci, která zničehonic začíná hned korintským řádem, balustrádami, balkony a&nbsp;mramorem a&nbsp;celým tím okázalým štukatérstvím. Nic se&nbsp;tu&nbsp;nevymyslelo, řekněme až&nbsp;na&nbsp;tu&nbsp;otevřenou lodžii uprostřed průčelí, což je&nbsp;sice pěkné, ale na&nbsp;dobrou architekturu trochu málo. Jediný vlastní talent mají Benátky, a&nbsp;to&nbsp;je&nbsp;stát se&nbsp;barokem. Jejich orientalismus, jejich dekorativní gotika, jejich těžká renesance, to&nbsp;všecko je&nbsp;předurčovalo, aby se&nbsp;staly nejbaroknějším městem naší planety; ale když přišel vlastní barok, Benátky už&nbsp;ležely bradou nahoru, nemýlím-li se&nbsp;v&nbsp;dějinách.</span></p>
        <p class="chunk" data-nb-ref-number="9" data-nb-words="122" data-nb-chars="737"><span class="idea" data-nb-ref-number="9" id="idea9" data-nb-words="122" data-nb-chars="737">A&nbsp;teď už&nbsp;vím, proč mám tak spadeno na&nbsp;benátskou krásu. Benátky mají jen paláce a&nbsp;kostely; dům prostého člověka není prostě nic. Holý, těsný a&nbsp;temný, nečleněný ani římsou, ani portálkem, ani sloupkem, smrdutý jako zkažený zub, malebný jen svou králičí těsností, neukazuje ani tu&nbsp;nejmenší potřebu krásy; nepotěšíte se, putujíce, pěkným profilkem římsy či&nbsp;rámováním vchodu, jež by&nbsp;chtělo člověka vítat; je&nbsp;to&nbsp;chudé, ale beze vší ctnosti. Nuže, těch sto nebo dvě stě paláců, to&nbsp;není kultura, to&nbsp;je&nbsp;jen bohatství; to&nbsp;není život v&nbsp;kráse, to&nbsp;je&nbsp;okázalost. A&nbsp;neříkejte mi, že&nbsp;je&nbsp;to&nbsp;pro náramný nedostatek místa; je&nbsp;to&nbsp;pro nějakou náramnou netečnost. Podnes pak je&nbsp;benátský vzduch líný a&nbsp;jaksi demoralizující, neboť podněcuje snivost a&nbsp;lelkování.</span></p>
        <p class="chunk" data-nb-ref-number="10" data-nb-words="90" data-nb-chars="533"><span class="idea" data-nb-ref-number="10" id="idea10" data-nb-words="90" data-nb-chars="533">Ale ano, má&nbsp;to&nbsp;své kouzlo; potloukáte se&nbsp;po&nbsp;ulicích jako ve&nbsp;snu; kanály šplounají, u&nbsp;sv. Marka hraje kapela, dvacaterý jazyk splývá v&nbsp;nekonečný šum; a&nbsp;vám je, jako byste měli v&nbsp;uších vatu nebo jako by&nbsp;vás obestíralo obluzující neskutečno. A&nbsp;jednou vystoupíte na&nbsp;Lidu; náhle vám zařinčí do&nbsp;uší zvonek malé tramvaje, zacinká kolo, ozvou se&nbsp;cvakající kopyta, a&nbsp;kouzlo je&nbsp;zlomeno: bože, vždyť v&nbsp;celých Benátkách není jediný živý kůň! Skutečně, hlavní kouzlo Benátek je&nbsp;čichové a&nbsp;sluchové: těžký zápach laguny a&nbsp;jediný šum lidských hlasů.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./italske_listy_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>