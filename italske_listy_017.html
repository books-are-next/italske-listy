<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Podzemní města">
    <meta name="apple-mobile-web-app-capable" content="yes">
    <title>Podzemní města</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./italske_listy_016.html">
    <link rel="next" href="./italske_listy_018.html">
    <meta name="nb-order" content="13">
    <link rel="self" href="italske_listy_017.html">
    <meta name="nb-identifier" content="capek-italske-listy-20f790a">
    <meta name="nb-role" content="chapter">
  </head>
  <body data-nb-words="745" data-nb-chars="5021" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="italske_listy_005.html">Předmluva</a></li>
        <li><a href="italske_listy_006.html">Úvodem</a></li>
        <li><a href="italske_listy_007.html">Benátky</a>
          <ol class="headings-toc">
            <li><a href="italske_listy_007.html#i">I.</a></li>
            <li><a href="italske_listy_007.html#ii">II.</a></li>
          </ol>
        </li>
        <li><a href="italske_listy_008.html">Padova,
            Ferrara</a></li>
        <li><a href="italske_listy_009.html">Ravenna,
            San Marino</a></li>
        <li><a href="italske_listy_010.html">Florencie</a></li>
        <li><a href="italske_listy_011.html">Siena,
            Orvieto</a></li>
        <li><a href="italske_listy_012.html">Řím</a></li>
        <li><a href="italske_listy_013.html">Lid
            neapolský</a>
          <ol class="headings-toc">
            <li><a href="italske_listy_013.html#i">I.</a></li>
            <li><a href="italske_listy_013.html#ii">II.</a></li>
          </ol>
        </li>
        <li><a href="italske_listy_014.html">Palermo</a></li>
        <li><a href="italske_listy_015.html">Od
            Palerma po Taorminu</a></li>
        <li><a href="italske_listy_016.html">V Boží dlani</a></li>
        <li><a href="italske_listy_017.html">Podzemní
            města</a></li>
        <li><a href="italske_listy_018.html">Antika</a></li>
        <li><a href="italske_listy_019.html">Z Říma</a></li>
        <li><a href="italske_listy_020.html">Sladká
            Umbrie</a></li>
        <li><a href="italske_listy_021.html">Toskána</a></li>
        <li><a href="italske_listy_022.html">Janov
            a Milán</a></li>
        <li><a href="italske_listy_023.html">Moře</a></li>
        <li><a href="italske_listy_024.html">Verona</a></li>
        <li><a href="italske_listy_025.html">Kostely</a></li>
        <li><a href="italske_listy_026.html">Bolzano</a></li>
        <li><a href="italske_listy_027.html">Paralipomena[24]</a></li>
        <li><a href="italske_listy_028.html">Ediční poznámka</a></li>
        <li><a href="italske_listy_029.html">Život
            a doba spisovatele
            Karla Čapka v datech</a></li>
        <li><a href="italske_listy_030.html">První vydání knih Karla Čapka</a></li>
        <li><a href="italske_listy_031.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./italske_listy_016.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">Podzemní města</span></h1>
        <p class="chunk" data-nb-ref-number="2" data-nb-words="404" data-nb-chars="2735"><span class="idea" data-nb-ref-number="2" id="idea2" data-nb-words="404" data-nb-chars="2735">Míním tu&nbsp;dvojí podzemní města: zasutá města lidí, kteří kdysi žili na&nbsp;povrchu země; a&nbsp;podzemní nekropole mrtvých. Pompei, Palatin, Ostia; a&nbsp;katakomby v&nbsp;Římě, v&nbsp;Neapoli nebo na&nbsp;Sicílii. Sopečný popel pokryl Pompeje pětimetrovou vrstvou; nevím, co&nbsp;zasulo Ostii třímetrovým nánosem pěkné hnědé hlinky; Palatin zasypal sám sebe svou cihelnou masou. Vršek Aventin dosud spí, a&nbsp;pod ním je&nbsp;snad také takové podzemní město. Kdekoliv skoro hrábnete motykou, najdete zdivo, oblouky, kvádrové základy. Pak se&nbsp;tomu řekne termy nebo palác nebo divadlo toho či&nbsp;onoho císaře a&nbsp;lidé se&nbsp;na&nbsp;to&nbsp;chodí dívat. Je&nbsp;to&nbsp;někdy náramně rozměrné, jindy to&nbsp;vypadá asi jako naše sklepy; Pompei či&nbsp;Ostie vám ukáží tu&nbsp;a&nbsp;tam trochu slunnější stránku antického bydlení, pěkné domy, atria s&nbsp;vodními bazény, jižní rozkošnictví slunce, vzduchu a&nbsp;vody; v&nbsp;Ostii najdete skvělé mozaikové podlahy, v&nbsp;Pompejích několik fresek zajímavých a&nbsp;spanilých, všude pak dřík, hlavici, fragment sochy, krásně řezanou římsu, vše to&nbsp;jako nesouvislá slova či&nbsp;vytržené verše z&nbsp;mramorové, jiskrné formální řeči antiky. Vcelku tato města, tyto ulice, tyto zevně nesličné domy byly stejně těsné a&nbsp;nečisté jako ty&nbsp;dnešní, stejně plné křiku, blech, mokrého prádla, koček a&nbsp;koz, smradu a&nbsp;slupek jako kterákoliv neznámá ulička u&nbsp;Tibery. A&nbsp;uprostřed tohoto hlučného, stísněného, dusného mraveniště bylo nádherné fórum, bylo divadlo, bazilika, chrámy, splendidní lázně, slavobrány, palácové kasárny a&nbsp;jiné císařské fundace, okázalosti a&nbsp;monumenty, jaké o&nbsp;tisíc let později stavěli jiní císařové a&nbsp;papežové na&nbsp;oslavu jiných bohů či&nbsp;jiných dynastií. Svět se&nbsp;tak tuze nemění; v&nbsp;ledačems ovšem předhonila antika naši civilizaci, například že&nbsp;stavěla ulice neúprosně do&nbsp;čtverců docela jako dnešní Chicago, nebo že&nbsp;vynalezla standardní bytovou industrii tak jako dnešní Amerika. Vynalézavostí se&nbsp;tu&nbsp;rozhodně neplýtvalo. Člověk by&nbsp;řekl, že&nbsp;latinský duch byl náramně přímočarý a&nbsp;věcný, libující si&nbsp;v&nbsp;soukromém přepychu, třeba hodně řemeslném, a&nbsp;v&nbsp;ještě větší okázalosti podniků veřejných; duch velmi málo tvořivý, vkusu tvrdého a&nbsp;standardního, náchylný k&nbsp;barokní rozměrnosti a&nbsp;přeplněnosti, spíše kvantitativní než kvalitativní, umělecky celkem nápadně nevydatný. Pro tohoto suchého a&nbsp;pyšného Latince tedy dělali helénističtí Řekové, takoví lepší štukatéři, své neuvěřitelné kejkle dlátem v&nbsp;nejjiskřivějším mramoru; tesali pořád malebněji, rozevlátěji, barokněji, jako by&nbsp;hmota jim už&nbsp;vůbec nekladla odporu; ale znuděný Latinec, stejně nenasycený kolosálními sochami césarů jako nejněžnější vzdušností helénistických reliéfů, začíná kupovat přísné, strnulé egyptské sochy a&nbsp;modlit se&nbsp;v&nbsp;podivných kaplích Mithrova kultu. Podívejte se&nbsp;v&nbsp;římských muzeích, jakou spoustu egyptské plastiky si&nbsp;navezli staří Římané.</span></p>
        <p class="chunk" data-nb-ref-number="3" data-nb-words="292" data-nb-chars="1982"><span class="idea" data-nb-ref-number="3" id="idea3" data-nb-words="292" data-nb-chars="1982">Nuže, v&nbsp;tomto římském světě se&nbsp;ocitá křesťanství a&nbsp;láme jeho tradice silou prapodivnou. Nejprve zalézá pod zem a&nbsp;dlabe tam katakomby; podle legendy je&nbsp;to&nbsp;následek pronásledování – ale jakživ jsem nečetl o&nbsp;pronásledování křesťanů například v&nbsp;sicilských Syrakusách, a&nbsp;přece tam jsou největší katakomby. Spíš se&nbsp;tu&nbsp;probouzí jakási daleko starší, praobyvatelská podzemní tradice; aspoň na&nbsp;Sicílii jsou obrovské jeskynní nekropole z&nbsp;doby sikulské, nekropole, jež změnily celá horstva v&nbsp;hotové plásty samých jeskyň. A&nbsp;podívejme se&nbsp;na&nbsp;katakomby Kallistovy nebo u&nbsp;Santa Agnese fuori; to&nbsp;naprosto není podzemní úkryt prchajícího člověka, nýbrž složité dílo krtčího pudu; a&nbsp;staré kostely zapouštějí kořeny v&nbsp;podzemí aspoň svou kryptou. Vždyť i&nbsp;kabylské pověsti povídají, že&nbsp;praotec a&nbsp;pramatka lidského plemene přišli z&nbsp;podzemí. Pravda, křesťanské umění v&nbsp;počátcích široce navazuje na&nbsp;řemeslný styl latinský; ale ten se&nbsp;tu&nbsp;ihned „kazí“, zjednodušuje, nabývá posvátné nehybnosti, tektonického členění, přísné plastické čistoty, takže přechod od&nbsp;latinského umění k&nbsp;prvokřesťanskému má&nbsp;všechny známky spíše přelomu než vývoje. Je&nbsp;to, jako by&nbsp;tu&nbsp;nastoupil nový živel nejen kulturní, nejen sociální, nýbrž přímo etnický; jako by&nbsp;opět se&nbsp;ozval pralidový materiál, jejž suchá latinská civilizace si&nbsp;nedovedla zasimilovati. Řekl bych, že&nbsp;s&nbsp;křesťanstvím ožili jacísi podzemní Morlokové, o&nbsp;kterých mluví Wells<a href="./resources/undefined">[12]</a>: národ, který si&nbsp;ze&nbsp;svého podzemí přinesl rozkoš stínu, uzavřených a&nbsp;tichých prostorů, přísné intimity, nehybných forem. Křesťanství jim dává obsah a&nbsp;obrazové představy; zhrublá antika jim dává formální prvky; a&nbsp;tato primitivní, nevyčerpaná lidovost, jež neměla co&nbsp;říci ve&nbsp;světě latinském, nyní konečně mluví, tvoří, zpívá; z&nbsp;muzivických kamínků skládá svaté a&nbsp;sličné mozaiky, jež jsou uměním šera, zužuje římskou baziliku v&nbsp;uzavřenou loď, rychle nachází svůj skulpturální sloh, a&nbsp;jakmile se&nbsp;naskytne příležitost, podá si&nbsp;ruku se&nbsp;severními barbary a&nbsp;přijímá od&nbsp;nich architekturu románskou.</span></p>
        <p class="chunk" data-nb-ref-number="4" data-nb-words="47" data-nb-chars="290"><span class="idea" data-nb-ref-number="4" id="idea4" data-nb-words="47" data-nb-chars="290">Odpusťte, jsem laik a&nbsp;píši toto jako román; snad jsou to&nbsp;odborné nesmysly nebo věci sto let známé. Ale musím si&nbsp;uvést v&nbsp;souvislost to, co&nbsp;vidím; převrat, jejž znamená křesťanství v&nbsp;římském světě, mne znepokojuje a&nbsp;dráždí jako málokterý romantický úkaz pod sluncem. Nevědomost hříchu nečiní.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./italske_listy_018.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>