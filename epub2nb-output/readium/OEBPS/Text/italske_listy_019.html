<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Italské listy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Z Říma</h2>

<p class="mlptextbez1radku">Na mou čest, nevynechal jsem žádnou slavnou památku
ani oblouk, neodpustil jsem si žádné muzeum, ani termy, ani mauzoleum, ale budu
vám povídat o místech skromnějších; mám už takovou poutnickou mánii, a když už
tedy se mi chtělo sedět a na nic se nekoukat, sedělo se mi lépe u sv. Vavřince,
co je ten maličký vodotrysk, než ve stínu Kolosea, kde splašený guida<a href="../Text/italske_listy_031.html#_ftn14" title="" class="pcalibre pcalibre1 calibre3" id="_ftnref14"><span class="msofootnotereference"><span class="calibre12"><span class="msofootnotereference"><span class="calibre13">[14]</span></span></span></span></a>
vykládá nepromokavým Angličankám, kudy tam tekla ta voda a kde tu pouštěli ty
historické lvy.</p>

<p class="mlptext">Už jsem jednou psal o Santa Prassede a Santa Pudenziana;
vzpomínám na vás ještě jednou, zlaté mozaiky, neboť našel jsem ještě krásnější
a světější v San Cosma e Damiano, kam nechodí nikdo, kde nebyl nikdo než
varhany, na nichž preludovaly neviditelné ruce; mezi dvanácti ovečkami
třináctá, toť Kristus; ovečka na knize se sedmi pečetěmi, toť on, a ještě
jednou on ve slávě nebeské; neboť tehdy snad ještě nedělali kříže s mrtvým a strašným
Kristem. Svatí pak jsou hubení, něžných rukou a hrozně velkých, vážných očí; sv.
Petr a Pavel je vedou ke Kristu, jenž je přijímá s pohledem stejně velkým a smutným.
Nevím ani, co bych vám řekl o Santa Maria in Trastevere, neboť jsem se v Trastevere
zakoukal na místní lid; je to taková římská Malá Strana, svět malých lidí,
malých náměstíček a malých dětí; lidé sedí vážně před vraty a o kolena se jim
otírají románské ovečky se sladkýma očima. Santa Agnese fuori je hrozně daleko;
má katakomby a mozaiky a antické sloupy, ale ze všeho nejhezčí je sám vnitřní
prostor a stěny se sloupy, emporami<a href="../Text/italske_listy_031.html#_ftn15" title="" class="pcalibre pcalibre1 calibre3" id="_ftnref15"><span class="msofootnotereference"><span class="calibre12"><span class="msofootnotereference"><span class="calibre13">[15]</span></span></span></span></a>
a okny docela nahoře, což je překrásné a moudré členění. A pak je tam rotunda.
Santa Constanza s přepěknými mozaikami na bílé půdě, kde andělíčkové trhají,
odvážejí a šlapou modré hrozny; má to ještě plnou římskou tradici, ale je to
tak nějak dětské, naivně zpřísnělé, jako ty první křesťanské skulptury, kde
také skoro jen oči mluví o nové lidské víře.</p>

<p class="mlptext"><span class="calibre11">Ale je-li vaše duše smutná
a zamyšlená, je-li den plný zlatého žáru, je-li vám už vše jedno a chcete-li se
odevzdat hodině nebo osudu, jděte do San Lorenzo fuori. Ne proto, že je tam
pěkný a dokonce hned dvojnásobný kostel, slepený z nejspanilejších řeckých říms
a sloupů, ale že tam je klášterní ambit, maličký románský ambitek se zahrádkou
a vodotryskem. Stařičký kýčař tam pozorně akvareluje ubohou kresbičku, nějaký
fráter se dloubá prstem v hlíně a mluví sám k sobě jako ten vodotrysk, a to je
vše. Stěny jsou polepeny deskami z katakomb; nějaký úlomek reliéfu, dětsky
nakreslená ryba či beránek, a hlavně spousta náhrobních nápisů. URSUS VIXIT AN
XXXXI. Nějaký Ursus žil jedenačtyřicet let; a ty, ty žiješ teprve třiatřicet.
IRENE IN PACE. LAVRITIO CONG BENE MERENTI UXOR. To manželka dala vytesat
zasloužilému Lauritiovi. Bene merens, toť celá chvála; byl hodný a zasloužilý;
je-li pak třeba žádat na člověku víc? I ty buď bene merens. CHERENNIUS
VETERANUS. Tento patrně žil velmi dlouho a zemřel osamělý; neboť nikdo mu
nepřipsal věnování. Jinde stojí jen „děti a propuštěnci“. Hle, konec antické
nádhery; místo césarů a bohů přicházejí tito bene merentes, tito pekaři,
hokynáři a řezníci, a odkazují věčnosti svá jména neobratně vyrytá na kamenných
deskách. Lauritius nebyl ani césarem, ani hrdinou, ani konzulem; byl jenom bene
merens; toliko křesťanská prostota zachovala jeho zasloužilé a skromné jméno
pro věky věkův. Vidíte, právě v tom vidím spíš smysl křesťanství než v pohanské
velikosti Svatopetrského chrámu. A proto je tak dobře člověku býti v červených
ambitech u San Lorenzo.</span></p>

</div>
</body>
</html>