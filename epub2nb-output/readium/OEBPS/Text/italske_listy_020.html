<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Italské listy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Sladká
Umbrie</h2>

<p class="mlptextbez1radku">Nejel jsem za sv. Františkem, nýbrž za sv. Giottem;
ale nakonec mne objala země ze všech nejsličnější, s městečky ze všech
nejčistšími a nejpěknějšími. Aj, Betléme, tvé jméno jest Spello či Trevi – či
Spoleto nebo Narni? Pravím, požehnané kopečky, že na každém z vás bylo by i Bohu
milo se zrodit: a to jsem ještě neřekl jména všech, a neznám ani, jak se jmenují
vsi a samoty a hrádky na temenech oblých hor. Umbrijský Bůh stvořil rovinu, aby
na ní rostly vinice a topoly, pahrbky, aby na nich rostly kadeřavé háje,
cypřiše a samoty, a hory, aby na nich vyrostla města s etruskými hradbami,
gotickými domečky a náramným římskorománským kastelem. Umbrijský Bůh pak měl
překrásnou modrou barvu pro oblohu a ještě pěknější barvu, jíž natřel dálky a hory.
Proto je Umbrie tak zázračně modrá, nejmodřejší ze všech zemí.</p>

<p class="mlptext">Assisi, tichosti, modři nebeská! Zajisté je velkým a svatým
svátkem spatřit, jak Giotto oslavil sv. Františka, jejž velmi asi miloval;
neboť namaloval o něm moudrá, líbezná, neskonale mírná díla. Ach, proč mi vedle
nich učaroval divý, veliký Cimabue! A když už mi učaroval, proč zůstal tak
tajemně a nerozřešitelně zahalen pláštěm zkázy, jenž pokryl jeho podivné
fresky! Bylo mi těžko v San Francesco zápasiti mezi jasným Giottem a Cimabuem
podivuhodným; ale sotva jsem se vymotal z kostelního stínu, byl jsem ztracen;
pohlcen světlem; udolán modří; oslepen, ohlušen tichem; učarován výhledy.
Představte si Betlém v popoledním žáru; samé kostky z neomítnutých kamenů,
gotické obloučky oken, arkýře, oblouky od domu k domu, a mezi nimi modrá
hlubina země i nebes. V hlubokém stínu chodeb šijí ženy nebo pracují bene
merentes; je to jako Giottovy obrazy. Se vším všudy je to čtrnácté století; a čisto,
jako by půda byla umetena prostřenými rouchy a ratolestmi palmovými. Napravo a nalevo
místo ulic schody se samými oblouky; a všude vidíte přímo Pánu Bohu do oken
nebo stejně přímo dolů do líbezné roviny umbrijské, plné stromečků, alejí,
bílých kostek a modrosti. A proto rychle, rychle odtud!, aby to zůstalo
prchavým snem, jenž netrvá.</p>

<p class="mlptext">Kam jsi to prchl? I Perugia je sen, vidina a Betlém mezi
modrým nebem a modrou zemí; Betlém o něco větší, městečko paláců a pevnostních
domů, etruských bran a podivuhodných výhledů. Bože, jak tady zapadá slunce za
modrými vlnami hor! a jak oslepuje poutníka, když putuje k Ducciovu spanilému
oratoriu! Neměl jsi v lásce Perugina ani Pinturicchia; jejich sličnost ti
chutnala příliš sladce a snivě; nu vidíš, vždyť je to lahoda právě tohoto
mírného, nehrdinného kraje, této milostiplné pahorkatiny, nejzelenější a nejblankytnější
z celé Itálie, těchto oblých a něžných kopečků; byli to Umbrové, a ty jsi někdo
jiný, a tvá země je těžší, jenom si vzpomeň na svůj kraj; bože, svět je krásný
tisícerým způsobem, ale této umbrijské zemi se dostalo zvláštní milosti. Budiž
jí přána, a nyní zase dál!</p>

<p class="mlptext">Ale ještě se musím zastavit v Arezzu, aby mne potěšil jemný a přísný
Piero della Francesca svými freskami. Pravím, toto jest duch světský, ale plný
ušlechtilé zdrženlivosti; i jeho bojující zbrojnoši řežou do sebe s výrazem
tichým a přísně zádumčivým. Avšak jeho královna sábská se svými dvorními
dámami, jeho Panna Maria s andělem, to jsou jemné, cudné kastelánky vysokých a bleďoučkých
čel, útlých a spanilých pohybů a vznešenosti podivuhodné; jakási něžná
tesklivost pak obestírá tato přesná trochu suchá, mně zvláště drahá díla.</p>

<p class="mlptext">Aby mne zvláště odměnilo za mou návštěvu v hrozné palčivosti
předbouřkového slunce, ukázalo mi Arezzo ještě několik kostelů skoro
nezasažených strašnou vlnou katolického baroku a svou antickou aretinskou
specialitu v maličkém muzeu: velmi nemravné obrázky vtlačené uvnitř plavých
nádob. K čemu to sloužilo, nevím. Ještě dnes pak jsou tu dívky hezké, s ještěrčíma
očima.</p>

</div>
</body>
</html>