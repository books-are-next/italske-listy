<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Italské listy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Benátky</h2>

<h3 class="mlpuroven3nadpis" id="sigil_toc_id_1">I.</h3>

<p class="mlptextbez1radku">Bude-li to, co následuje, trochu zmatené a nepřehledné,
nemohu za to; neboť sám nemám nijak spořádáno to, co jsem viděl. Je toho trochu
mnoho; do pořádku to dám až dodatečně, a to tím, že vše zase zapomenu; ale nyní
to mohu jakžtakž srovnat jen do dvou přihrádek, pod dvojí úhrnný titul: co se
mi líbilo a co se mi nelíbilo.</p>

<p class="mlptext"><span class="calibre11">I. <span class="mlpznakkurziva11b">Co se mi nelíbilo?</span> 1. Především Československo,
protože jeho pohraniční ouřadové mi sebrali akreditiv na italskou banku a dali
mně vlídně na vůli, abych se buď vrátil domů, nebo jel do Itálie bez peněz.
Jsem tvrdohlavý člověk; jel jsem nazdařbůh bez akreditivu dál, klna republice,
starému Rakousku a tomu oholenému pánovi na hranicích. 2. Dále nelíbila se mi
Vídeň, neboť platit dejme tomu za večeři třicet tisíc je matematicky hloupý
pocit; ostatně je to mrtvé město a lid jaksi stísněný. 3. Strašná spousta
turistů tady v Benátkách. Němci nosí většinou ruksaky nebo lodenové šaty,
Angličané fotografické aparáty, Američané se poznají podle ramen a Češi podle
toho, že vypadají skoro jako Němci a mluví nápadně hlasitě, snad proto, že je u
nás řidší vzduch. 4. San Marco. To není architektura, to je orchestrion; člověk
hledá skulinu, kudy by tam hodil šesták, aby celá mašina spustila „Ó Venezia“.
Skulinu jsem nenašel, následkem čehož orchestrion nehrál. 5. Novomanželé vůbec
bez udání důvodů. 6. Benátčanky, poněvadž to jsou Rusky. Jedna, černá jak
ďábel, s ouhoříma očima, v tradičním šátku s třepením na loket dlouhým a hřebenem
v drdolu, nejčistší benátský typ, na který jsem se zrovna omámil, povídala
svému kavalírovi: „Da, da, jasnyj mój,“ a já byl zas o iluzi chudší. – Mohl
bych vypočítat nejmíň tucet věcí, které se mi nelíbily, ale spěchám již – okřídlen
radostí – k tomu,</span></p>

<p class="mlptext">II. <span class="mlpznakkurziva11b">co se mi líbilo</span>. 1.
Nejprve a snad nejvíc spací vůz, krásná mašina na spaní, plná takových pěkných
mosazných pák, tlačítek, knoflíků, vypínačů, klik a všelikých aparátů. Když na
to zmáčknete nebo za to zatáhnete, hned se udělá nějaký spací komfort, vynález nebo
vymoženost. Celou noc jsem se bavil tím, že jsem na všecko kolem tlačil nebo za
to tahal; někdy, například u takových jakýchsi věšáků, bezvýsledně, patrně
následkem své neobratnosti. Snad se tím dají dělat rajské sny či co. 2. Italští
žandarmové hned od hranic. Chodí vždycky po dvou, mají na šosech vyšitou hořící
pumu a na hlavách takové lodi, jako dřív nosívali gymnaziální profesoři, jenže
posazené napříč. Jsou nadmíru sympatičtí a směšní a pořád mi – nevím proč – připomínají
bratry Čapky. 3. Benátské uličky, kde nejsou zrovna kanály nebo paláce. Jsou
tak spletité, že doposud nejsou všechny prozkoumány; do některých snad dosud
nevkročila lidská noha. Ty lepší jsou široké celý metr a tak dlouhé, že se do
nich vejde kočka i s ocasem. Je to labyrint, ve kterém bloudí dokonce i minulost
a nemůže nikudy ven. Já, který se chlubím, že mám instinkt pro směr, jsem včera
chodil dvě hodiny dokolečka. Šel jsem z náměstí sv. Marka na Rialto, což je
dobrých deset minut; po dvou hodinách jsem se konečně dostal na náměstí sv.
Marka. Tedy benátské ulice mi rozhodně připomínají Orient, patrně proto, že
jsem nikdy v Orientě nebyl, anebo středověk, asi z téhož důvodu. Ale na
Carpacciových obrazech vypadají Benátky nachlup stejně jako dnes, jenomže bez
turistů. 4. Náramně příjemné je, že tu není ani jedno auto, ani jeden bicykl,
ani jedna drožka nebo vůz nebo líhák, ale zato 5. velmi mnoho koček, víc než
holubů sv. Marka, koček ohromných, tajemných a světlookých, jež se z chodeb
ironicky dívají na turisty a v noci houkají podivuhodnými alty. 6. Pěkní jsou
italští královští námořníci, takoví malí modří kluci, a pěkné jsou válečné
lodi, a vůbec lodi: plachetní, parníky, bárky s šafránovými plachtami, šedivé
torpédovky s krásnými kanony, zavalité transportní lodi; každá loď je krásná a zaslouží
ženské jméno. Proto snad jsem jako chlapec chtěl být námořníkem, a ještě dnes
na Lidu jsem sledoval mizející bílou plachtu, která to brala někam na východ, a
ty bílé plachty mne lákaly daleko a nekonečně víc než tenhle bílý papír, na
němž beztoho neobjevím novou zemi.</p>

<h3 class="mlpuroven3nadpis" id="sigil_toc_id_2">II.</h3>

<p class="mlptextbez1radku">Nechtěl bych mnoho psát o Benátkách; myslím, že je
každý zná. Jsou skutečně až rušivě podobné všelikým „souvenirs de Venice“; když
jsem poprvé stanul na náměstí sv. Marka, byl jsem úplně zmaten a velmi dlouho
jsem se nemohl zbavit tísnivého dojmu, že to není skutečné, že to je takový
lunapark, kde se má pořádat benátská noc. Čekal jsem jenom, že začnou vrkat kytary
a gondoliér bude zpívat aspoň jako pan Schütz<a href="../Text/italske_listy_031.html#_ftn1" title="" class="pcalibre pcalibre1 calibre3" id="_ftnref1"><span class="msofootnotereference"><span class="calibre12"><span class="msofootnotereference"><span class="calibre13">[1]</span></span></span></span></a>. Naštěstí gondoliér
tajemně mlčel a nakonec mne nekřesťansky obral, mávaje mi před očima jakýmsi
tarifem. Nuže, tento muž byl nesporně pravý a nelíčený.</p>

<p class="mlptext">Zato Canal Grande vás asi zklame. Někteří bájí o skvělosti
jeho paláců a jiní o melancholii jejich umírání; já tu našel hlavně jakousi
dosti špatnou gotiku, která benátským nobilům přinesla jen to proslulé „kamenné
krajkoví“, jímž oblékali své fasády jako nějakou náprsenkou. Bohužel schází mi
smysl pro tuto architektonickou pozamentérii<a href="../Text/italske_listy_031.html#_ftn2" title="" class="pcalibre pcalibre1 calibre3" id="_ftnref2"><span class="msofootnotereference"><span class="calibre12"><span class="msofootnotereference"><span class="calibre13">[2]</span></span></span></span></a> a pro celé to kupecké
vetešnictví starých Benátek. Sem se pořád něco vozilo: řecké sloupy, orientální
skořice, perské koberce, byzantské vlivy, brokát, gotika, renesance; vše bylo
dobré pro ty kupce, jen když to bylo hodně parádní. A jen se tedy podívejte na
benátskou renesanci, která zničehonic začíná hned korintským řádem, balustrádami,
balkony a mramorem a celým tím okázalým štukatérstvím. Nic se tu nevymyslelo,
řekněme až na tu otevřenou lodžii uprostřed průčelí, což je sice pěkné, ale na
dobrou architekturu trochu málo. Jediný vlastní talent mají Benátky, a to je
stát se barokem. Jejich orientalismus, jejich dekorativní gotika, jejich těžká
renesance, to všecko je předurčovalo, aby se staly nejbaroknějším městem naší
planety; ale když přišel vlastní barok, Benátky už ležely bradou nahoru,
nemýlím-li se v dějinách.</p>

<p class="mlptext">A teď už vím, proč mám tak spadeno na benátskou krásu. Benátky
mají jen paláce a kostely; dům prostého člověka není prostě nic. Holý, těsný a temný,
nečleněný ani římsou, ani portálkem, ani sloupkem, smrdutý jako zkažený zub,
malebný jen svou králičí těsností, neukazuje ani tu nejmenší potřebu krásy;
nepotěšíte se, putujíce, pěkným profilkem římsy či rámováním vchodu, jež by
chtělo člověka vítat; je to chudé, ale beze vší ctnosti. Nuže, těch sto nebo
dvě stě paláců, to není kultura, to je jen bohatství; to není život v kráse, to
je okázalost. A neříkejte mi, že je to pro náramný nedostatek místa; je to pro
nějakou náramnou netečnost. Podnes pak je benátský vzduch líný a jaksi
demoralizující, neboť podněcuje snivost a lelkování.</p>

<p class="mlptext">Ale ano, má to své kouzlo; potloukáte se po ulicích jako ve
snu; kanály šplounají, u sv. Marka hraje kapela, dvacaterý jazyk splývá v nekonečný
šum; a vám je, jako byste měli v uších vatu nebo jako by vás obestíralo
obluzující neskutečno. A jednou vystoupíte na Lidu; náhle vám zařinčí do uší
zvonek malé tramvaje, zacinká kolo, ozvou se cvakající kopyta, a kouzlo je
zlomeno: bože, vždyť v celých Benátkách není jediný živý kůň! Skutečně, hlavní
kouzlo Benátek je čichové a sluchové: těžký zápach laguny a jediný šum lidských
hlasů.</p>

</div>
</body>
</html>