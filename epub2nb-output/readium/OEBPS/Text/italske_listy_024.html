<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Italské listy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Verona</h2>

<p class="mlptextbez1radku">Dovolte, abych nyní řekl všechno špatné o zemi
vlašské: že je tu příliš horko a příliš draho, mnoho taškářů a blech, strašný
rámus, samý barok, banditští drožkáři, malárie, zemětřesení a ještě hroznější
zla; a to vše prozrazuji ze msty. Bídná Mantovo, rodiště Vergiliovo a Mantegnův
hrobe!, mizerné hnízdo, kam jsem vážil cestu, abych se podíval na fresky
velikého, přísného miláčka Mantegny! Což je lidské a křesťanské odepříti mi
přístup do vytoužené Camera degli Sposi jen proto, že je jakýsi (nevím skutečně
jaký) národní a vlastenecký svátek? Tvrdý kustode, který jsi odolal svůdnému
šustění mých bankovek! Bezcitný direttore, jenž jsi krčil rameny s výrazem
nekonečného politování a neuhnul ani mým hrozbám! Nudná maloměstská Mantovo,
kde se tři kluci proháněli s praporem, oživujíce nejprotivnější ulice tohoto
světa! A ty, země italská, jež jsi mne na mé krátké pouti podělila nejméně
šesti národními svátky, aby mne vyhnaly od bran památek ravennských a ode dveří
umbrijské školy v Perugii a ode všech pozemských krás v Neapoli, – pravím,
všeho mnoho škodí; a Mantova vyčerpala už mou trpělivost. Nechť nikdy cizincova
noha nestane v Mantově! A abyste věděli, jsou tam ke všemu špatné postele,
nijaké jídlo a lid nepříjemný.</p>

<p class="mlptext">Takto se pomstiv, mohu opět sklonit kolena před
nejctihodnějším kostelem sv, Zenona ve Veroně. Hlavní pýchou Verony je sice
Paolo Veronese, římský amfiteátr, Morone, Scaligerové a salám; pro mne však
Verona je jenom sv. Zeno, langobardský bratříček normanského Monrealu,
bratříček prosťáček starší a chudší, jemuž se nedostalo zlatohlavu mozaik ani
oslňujícího chiostra<a href="../Text/italske_listy_031.html#_ftn20" title="" class="pcalibre pcalibre1 calibre3" id="_ftnref20"><span class="msofootnotereference"><span class="calibre12"><span class="msofootnotereference"><span class="calibre13">[20]</span></span></span></span></a>,
aniž pak podivné hojnosti zlatých a vykládaných ornamentů, nýbrž jen ambítků
prostých a zamyšlených, a vážného, velkodušného nitra, a zejména dveří: dveří
velikánských, pokrytých mosaznými obrázky a zasazených v portálu s obrázky
kamennými. Tyto prý dělal nějaký Nicolaus a Wiligelmus, a ty mosazné jsou prý
původu německého; ale jsou krásné, či spíše jsou dojemné. Usmíváte se na ně a jste
pohnut úsilím naivní ruky povídat, vypravovat bibli, překonávat strašné potíže,
například kam prokristapána dostat Krista, když má umývat nohy dvanácti
apoštolům sedícím en face; prostě nejde to jinak než vystrčit Krista Pána zády
ven. Na každém obrázku cítíte tu usilovnou myšlenkovou práci, jak to udělat,
jak to povědít, jak to spořádat a dostat dohromady; z Tintoretta, z Tiziana,
nevím, z kterého nejskvělejšího mistra necítíte nikdy tolik duševní práce,
tolik myšlenkového úsilí jako z těchto opravdu naivních reliéfů. Ale nic
platno: kam se duch vloží, tam se také najde; a dveře u sv. Zenona jsou ta
nejkrásnější bible, kterou jsem ve svém životě četl.</p>

<p class="mlptext">A pak všude, kde je trochu místa, na patkách a hlavicích
sloupů, mezi oblouky, kde se vůbec dá, vyteše a vytepe románský umělec samá
zvířátka: psy, medvědy a jeleny, zajíce a žáby, koně a ovce a ptáky. Jsou to
docela jiná zvířata než ta na antických reliéfech; tam to bývá kalydonský kanec
nebo Venušin delfín nebo vůbec něco z mytologie, anebo potom naturalistické
portréty zvířat; ale tady to je sama příroda, tady je to náklonnost k zvěři
polní a lesní, jak vyšla z ruky Páně; poměr člověka k zvířeti je tu intimnější,
srdečnější a… řekněme lidštější než v celé antice. Člověk má osobně co dělat se
zvěří, v dobrém i zlém; Adam vyhnaný z ráje musí orat, ale (zrovna u sv.
Zenona) také zabíjí a udí prasátka, stejně jako šlape víno, žne a češe jablíčka
a jezdí na koni a honí zvěř; pročpak by také medvěd a jelen nemohl oslavit Pána
na průčelí sv. Zenona? Ano, je tu jiný, svěžejší poměr k světu; a věřte mi,
nikdy nepochopíme zánik nádherné antiky, nenajdeme-li dostatečné ctnosti v prostotě
doby, jež přemohla antiku.</p>

</div>
</body>
</html>