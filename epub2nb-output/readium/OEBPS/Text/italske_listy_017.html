<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Italské listy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Podzemní
města</h2>

<p class="mlptextbez1radku">Míním tu dvojí podzemní města: zasutá města lidí,
kteří kdysi žili na povrchu země; a podzemní nekropole mrtvých. Pompei,
Palatin, Ostia; a katakomby v Římě, v Neapoli nebo na Sicílii. Sopečný popel
pokryl Pompeje pětimetrovou vrstvou; nevím, co zasulo Ostii třímetrovým nánosem
pěkné hnědé hlinky; Palatin zasypal sám sebe svou cihelnou masou. Vršek Aventin
dosud spí, a pod ním je snad také takové podzemní město. Kdekoliv skoro
hrábnete motykou, najdete zdivo, oblouky, kvádrové základy. Pak se tomu řekne
termy nebo palác nebo divadlo toho či onoho císaře a lidé se na to chodí dívat.
Je to někdy náramně rozměrné, jindy to vypadá asi jako naše sklepy; Pompei či
Ostie vám ukáží tu a tam trochu slunnější stránku antického bydlení, pěkné
domy, atria s vodními bazény, jižní rozkošnictví slunce, vzduchu a vody; v Ostii
najdete skvělé mozaikové podlahy, v Pompejích několik fresek zajímavých a spanilých,
všude pak dřík, hlavici, fragment sochy, krásně řezanou římsu, vše to jako
nesouvislá slova či vytržené verše z mramorové, jiskrné formální řeči antiky.
Vcelku tato města, tyto ulice, tyto zevně nesličné domy byly stejně těsné a nečisté
jako ty dnešní, stejně plné křiku, blech, mokrého prádla, koček a koz, smradu a
slupek jako kterákoliv neznámá ulička u Tibery. A uprostřed tohoto hlučného,
stísněného, dusného mraveniště bylo nádherné fórum, bylo divadlo, bazilika,
chrámy, splendidní lázně, slavobrány, palácové kasárny a jiné císařské fundace,
okázalosti a monumenty, jaké o tisíc let později stavěli jiní císařové a papežové
na oslavu jiných bohů či jiných dynastií. Svět se tak tuze nemění; v ledačems
ovšem předhonila antika naši civilizaci, například že stavěla ulice neúprosně
do čtverců docela jako dnešní Chicago, nebo že vynalezla standardní bytovou
industrii tak jako dnešní Amerika. Vynalézavostí se tu rozhodně neplýtvalo.
Člověk by řekl, že latinský duch byl náramně přímočarý a věcný, libující si v soukromém
přepychu, třeba hodně řemeslném, a v ještě větší okázalosti podniků veřejných;
duch velmi málo tvořivý, vkusu tvrdého a standardního, náchylný k barokní
rozměrnosti a přeplněnosti, spíše kvantitativní než kvalitativní, umělecky
celkem nápadně nevydatný. Pro tohoto suchého a pyšného Latince tedy dělali
helénističtí Řekové, takoví lepší štukatéři, své neuvěřitelné kejkle dlátem v nejjiskřivějším
mramoru; tesali pořád malebněji, rozevlátěji, barokněji, jako by hmota jim už
vůbec nekladla odporu; ale znuděný Latinec, stejně nenasycený kolosálními
sochami césarů jako nejněžnější vzdušností helénistických reliéfů, začíná
kupovat přísné, strnulé egyptské sochy a modlit se v podivných kaplích Mithrova
kultu. Podívejte se v římských muzeích, jakou spoustu egyptské plastiky si
navezli staří Římané.</p>

<p class="mlptext">Nuže, v tomto římském světě se ocitá křesťanství a láme jeho
tradice silou prapodivnou. Nejprve zalézá pod zem a dlabe tam katakomby; podle
legendy je to následek pronásledování – ale jakživ jsem nečetl o pronásledování
křesťanů například v sicilských Syrakusách, a přece tam jsou největší
katakomby. Spíš se tu probouzí jakási daleko starší, praobyvatelská podzemní
tradice; aspoň na Sicílii jsou obrovské jeskynní nekropole z doby sikulské,
nekropole, jež změnily celá horstva v hotové plásty samých jeskyň. A podívejme
se na katakomby Kallistovy nebo u Santa Agnese fuori; to naprosto není podzemní
úkryt prchajícího člověka, nýbrž složité dílo krtčího pudu; a staré kostely
zapouštějí kořeny v podzemí aspoň svou kryptou. Vždyť i kabylské pověsti
povídají, že praotec a pramatka lidského plemene přišli z podzemí. Pravda,
křesťanské umění v počátcích široce navazuje na řemeslný styl latinský; ale ten
se tu ihned „kazí“, zjednodušuje, nabývá posvátné nehybnosti, tektonického
členění, přísné plastické čistoty, takže přechod od latinského umění k prvokřesťanskému
má všechny známky spíše přelomu než vývoje. Je to, jako by tu nastoupil nový
živel nejen kulturní, nejen sociální, nýbrž přímo etnický; jako by opět se
ozval pralidový materiál, jejž suchá latinská civilizace si nedovedla
zasimilovati. Řekl bych, že s křesťanstvím ožili jacísi podzemní Morlokové, o kterých
mluví Wells<a href="../Text/italske_listy_031.html#_ftn12" title="" class="pcalibre pcalibre1 calibre3" id="_ftnref12"><span class="msofootnotereference"><span class="calibre12"><span class="msofootnotereference"><span class="calibre13">[12]</span></span></span></span></a>:
národ, který si ze svého podzemí přinesl rozkoš stínu, uzavřených a tichých
prostorů, přísné intimity, nehybných forem. Křesťanství jim dává obsah a obrazové
představy; zhrublá antika jim dává formální prvky; a tato primitivní,
nevyčerpaná lidovost, jež neměla co říci ve světě latinském, nyní konečně
mluví, tvoří, zpívá; z muzivických kamínků skládá svaté a sličné mozaiky, jež
jsou uměním šera, zužuje římskou baziliku v uzavřenou loď, rychle nachází svůj
skulpturální sloh, a jakmile se naskytne příležitost, podá si ruku se severními
barbary a přijímá od nich architekturu románskou.</p>

<p class="mlptext">Odpusťte, jsem laik a píši toto jako román; snad jsou to
odborné nesmysly nebo věci sto let známé. Ale musím si uvést v souvislost to,
co vidím; převrat, jejž znamená křesťanství v římském světě, mne znepokojuje a dráždí
jako málokterý romantický úkaz pod sluncem. Nevědomost hříchu nečiní.</p>

</div>
</body>
</html>